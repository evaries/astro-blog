---
title: "Що на тебе тут чекає?"
description: "Теми, цілі і моя мотивація в цьому блозі"
publishDate: "09 July 2023"
coverDescription: "What's going on here?"
coverImage:
  src: "./cover.png"
  alt: "nice monte landscape"
tags: ["about"]
---

Привіт, давно не бачились! Радий вітати тебе тут. Так, я знову почав писати і сам від цього дещо схвильований і піднесений. Нижче я поділюсь детальніше, що ти можеш очікувати побачити тут, а також про мотивацію і цілі, які ставлю перед собою. Тому поїхали, постараюсь не затягувати.

**Чому знову почав писати?** Перший свій блог я створив у 2021-му, він все ще живий і знаходиться ось [тут](https://move-more.live/). В нього була одна проста тема: нова звичка кожного тижня. Вів я його рівно рік. Це 52 тижні. Авжеж, всі 52-ві звички мені закріпити не вдалось, але я виніс декілька важливих уроків. Перше — це, власне, самі корисні звички. Значна їх кількість залишились зі мною і зараз. Друге, досвід і шаблони формування цих звичок. Всі вони піддаються однаковим правилам, змінюється лише контекст. Це дуже цікава тема, про неї якось окремо розкажу. Третє, впродовж цього експерименту я дізнався дуже багато нового, оскільки мав чудово розуміти, як працює той чи інший процес, які нюанси важливі та що я маю отримати у підсумку. Години досліджень і пошуку інформації значно розширили мій кругозір. Четверте, аудіозаписи моїх постів відчутно поліпшили мою дикцію і чистоту мови. Список набрався вагомий, щоб продовжити знову це робити. Зараз я ставлю перед собою дещо глобальнішу, але й розмитішу мету. Я хочу навчитись писати _цікаво_. Навчитись формувати свої думки, компонувати їх в абзаци та створювати легкі для читання тексти. Підвищити навички сторітелінгу та риторики, а відповідно — цікавим співрозмовником. Як ти зрозумів, причин відновити блог багато, тому це і сталось.

**Про що буду писати?** Основною метою так само залишається саморозвиток і самоосвіта у всіх аспектах і проєкція, які мені цікаві. Від формування нових звичок і здобування навичок, до створення своїх проєктів. Весь цей шлях і планую описувати. По дорозі створювати якісь дорожні карти та узагальнення, щоби ти також міг скористатись моїм досвідом при необхідності. Теми будуть варіюватись і я буду експериментувати з ними, але зараз маю на увазі такий приблизний списочок:

- **Web development.** Це моя робота і моє хобі. Я дуже радий, що моя професія приносить мені задоволення і я хочу займатись програмуванням у вільний час. Світ розробки стрімко розвивається, не встигнеш оком моргнути, як вийшла якась нова технологія. Бо це ІТ. Тут щоб лишатись актуальним розробником, тобі постійно треба вчитись і бути в контексті. В рамках навчання планую створювати свої мініпроекти для вирішення своїх задач і описувати процес, досвід та фінальний продукт. Створення ось цього сайту, на якому ти зараз, є одним із них.
- **Здоров'я.** Це велика тема, яка має цікавити кожного. Якими б прокачаними в тебе не були душа і розум, живуть вони у твоєму тілі. А воно має властивість трухнути. І щоб не розвалюватись у свої 40, за ним треба приглядати. Для мене це окремий всесвіт зі своїми галактиками: спорт, харчування, режим, сон і ще купа всього. Буду пробувати щось нове, розказувати про вже набуте і ставати ще краще.
- **Саморозвиток.** Ще одна дуже цікава і невичерпна тема для мене. Ти просто не уявляєш, наскільки круто ти можеш змінити своє життя, змінивши своє ставлення до речей і подій навколо. Тема глибоченька і чим більше ти в неї копаєш, тим більше скарбів знаходиш. А ще скільки всього цікавого на поверхні.
- **Стиль життя.** Це доволі умовне узагальнення всього, що не потрапило в попередні категорії. Речі, які переросли етап звички й настільки міцно вкорінились в життя, що стали його невідʼємною частиною.

На сайті буде розділення постів по тегах, по них можна буде відфільтрувати артиклі та знайти підходящі для тебе.

**Як часто будуть виходити?** Планую писати раз на тиждень. Може частіше, може рідше. Не ставлю перед собою наразі чітких рамок. Сам формат і частота також може змінюватись і адаптуватись. Це тільки початковий план, а він має властивість коригуватись. І ще одне нововведення: планую вести текстові соціальні мережі, себто [Twitter](https://twitter.com/y_nadtochii) та новомодний [Threds](https://www.threads.net/@e.nadtochiy). В них робитиму дописи думок та процесів за лаштунками написання цього блогу.

Ось такі плани та очікування. Якщо тобі здається це цікавим, підписуйся на якісь соціалки, в них будуть анонси. Радий знову потарабанити пальцями по клавіатурі, тому далі буде, залишайся на звʼязку.
